{
    "id": "2023-06-02",
    "title": "Mit változtat benned egy afrikai utazás?",
    "date": "2023-06-02",
    "author": "Makó Panna",
    "blocks": [
        { "type": "text", "content": "Aki járt már Afrikában az egészen biztosan tudja, hogy hazaérkezést követően Afrika hatása nem ér véget, sőt, az a sok impulzus, ami ért az adott országban, ahol jártál, ilyenkor kezd el dolgozni az emberben és fordít fejetetejére gondolatokat sokszor várt és nem várt témákban. Engedjétek meg, hogy ebben a bejegyzésben egy kicsit meséljek arról, hogy hogyan éltem én meg a hazaérkezés utáni időszakot, valamint ezeket a felismeréseket saját magamban." },
        { "type": "text", "content": "Az egyik meghatározó dolog, amire már soha többet nem tudok úgy tekinteni, mint eddig, az a víz. A ház, ahol laktunk napközben nem volt kulcsra zárva és rengetegen fordultak meg körülötte és benne mialatt ott tartózkodtunk. Az első mondatok között az hangzott el, hogy nem kell féltenünk az értékeinket, amit kint hagyunk az asztalon az valószínűleg ott fog minket várni később is, de a vizes palackot, azt ne hagyjuk kint. A víz kint több, mint érték és ezt nekünk is volt lehetőségünk a saját bőrünkön megtapasztalni." },
        { "type": "text", "content": "Mi Ugandában nem szomjaztunk, és helyi viszonyokhoz képest pedig luxus módon használhattuk a vizet a ház külön részében kiépített fürdőszobában, ahol a kézmosónál folyó víz is volt. Ám az, amit így meg tudtunk a saját bőrünkön tapasztalni teljesen megváltoztatja a gondolkozását az embernek itthon, arról nem is beszélve, ha hozzávesszük, hogy egy átlagos körülmények között élő család kútról hordja haza – az amúgy ivásra nem alkalmas, - szennyezett vizet palackokban és vödrökben." },
        { "type": "text", "content": "Én mindig igyekeztem itthon a lehető legóvatosabban és legtudatosabban használni a vizet, ám kint ébredtem csak igazán rá, hogy a napi vízhasználatom döbbenetesen kevés is tud lenni. Példának okáért másfél liter vízzel kényelmesen meg lehet mosakodni, és ezt követően még egyszer felhasználni WC öblítésre. Másfél liter vízből meg lehet mosni egy félhosszú hajat és szintén lehet még öblítésre használni az amúgy már egyszer felhasznált vizet. Másfél liter vízből 3-4 napig naponta kétszer kényelmesen fogat lehet mosni, és mondanom sem kell, hogy ezt is lehet még használni öblítésre. Egy kézmosást, mely tulajdonképpen csak annyi, hogy lemosom a kezemről a szappant, az ott felhasznált víz teljesen elég egy WC öblítésre. Ez kint érdekes tapasztalás, persze az itthoni körülményekhez képest kicsit kényelmetlenebb, de amúgy nagyon gyorsan, talán már a kezdetektől teljesen természetesen működik. Ezt követően hazajönni és rádöbbeni, hogy egyetlen egy WC öblítés alatt több mint egy napi afrikai vízhasználatomat húzom le, mindezt úgy, hogy az a víz tiszta és iható, egyszer sem volt másra felhasználva – ez a gondolat hihetetlen nyomasztó. Mondanám, hogy csak elsőre, de sajnos azóta is. Hazaérkezésem óta az eddiginél is jobban igyekszem tudatosan használni a vizet, sajnos így is sokkal többet használva, mint amire szükségem lenne valójában, és megbecsülni azt, hogy a csapból fogyasztható, iható, életre alkalmas víz folyik, a nap bármelyik órájában." },
        { "type": "img", "content": [
            { "name": "photo_2023-06-04 10.55.39.jpeg", "style": { "object-position": "center bottom" }, "wrapperStyle": "" }
        ] },
        { "type": "text", "content": "A másik nagy felismerés inkább a mentalitásból fakadó különbség, ami nagyon sok mindenre ébresztett rá. A legfontosabb ebből talán az időhöz és a tevékenységek szervezettségéhez való viszonyok. Az, amikor azt látjuk, hogy kint – a számunkra kényelmetlenebbnek tűnő és kihívásokkal tarkított élet ellenére – az emberek boldogabbak és sokszor még kiegyensúlyozottabbak, az bizony nem csak a látszat. A helyiek hozzáállásához képest néhányan napon belül meg tudtam fogalmazni magamnak, hogy hozzájuk képest én erősen érzem magamon az irányítás utáni vágyat a leghétköznapi tevékenységek tekintetében is – mert otthon mi így élünk Európában, egy csomó mindent szeretünk szabályozni és tervezni, ám emiatt sokkal többször tapasztaljuk az újra szervezésből adódó energiavesztést, a csalódottságot, ha valami nem úgy alakul, ahogy szerettük volna, az időbeli sakkozásokat és az ehhez kapcsolódó stressz faktorokat, amiket sokszor nem is tudatosan érzékelünk. Szeretünk irányítani sok mindent: mikor, hol, ki és mit fog csinálni, hogy hatékony legyen a mindennapunk, mikor eszünk, mikor pihenünk, mikor takarítunk stb. Irányítjuk a szüneteket, a tevékenységeket, magunkat, egymást, és ha tehetnénk még az időjárást is. Természetesen mi ott misszión voltunk, szerettünk volna a számunkra adatott idő alatt a lehető legtöbb mindent megtenni és elvégezni, szerettünk volna hatékonyak lenni, de én személy szerint ezt éreztem a saját életem hétköznapjaiban, ahol nem lenne mindig szükség ekkora szervezettségre, így élem az életem jelentős részét, hogy minél több minden, minél jobb minőségben beleférjen. Ám az élet nem pont ilyen, a kint élő emberek legalábbis ezt mutatták meg számomra, hogy nem szükséges és nem is lehet mindig mindent irányítani. Saját magunknak rontjuk el sokszor a pillanatot, de a saját lelki nyugalmunkat és kiegyensúlyozottságunkat biztosan, amikor nem engedjük sokszor a dolgokat a saját medrében folyni, még akkor is, ha akkor és ott úgy tűnik nem ez most a “leghatékonyabb”. Itt semmiképpen nem a végletekre gondolok egyik oldalnál sem, ám jelentős felismerés volt részemről, hogy szükséges időnként lelassulni, és a megtervezett tevékenységekhez kapcsolódva inkább rugalmasan hozzáállni, nem mindenhez ragaszkodni, a nehézkesen mozgó terveket inkább elengedni. És nagyon fontos, hogy az elengedés legyen valódi elengedés, amikor hátra dőlünk és valóban nem szentelünk az adott dolognak több gondolatot, valóban nem idegeskedünk az idő múlásán és a tervek átalakulásán." },
        { "type": "text", "content": "Sok mindenben változtatta a világlátásomat ezen találkozások sorozata, rengeteget tanultam a helyiektől, attól a közösségtől, akikkel találkozhattam, a szituációktól, a könnyed és nehéz pillanatokból, de ezek voltak talán azok, amiket elsőként kiemelek, amikor megkérdezik tőlem, hogy mit változtatott bennem leginkább ez az út?" },
        { "type": "img", "content": [
            { "name": "photo_2023-06-04 10.55.35.jpeg", "style": { "object-position": "center bottom" }, "wrapperStyle": "" },
            { "name": "photo_2023-06-04 10.55.32.jpeg", "style": { "object-position": "center bottom" }, "wrapperStyle": { "flex-basis": "calc(50% - 15px)" } },
            { "name": "photo_2023-06-04 10.54.47.jpeg", "style": { "object-position": "center bottom" }, "wrapperStyle": { "flex-basis": "calc(50% - 15px)" } }
        ] }
    ],
    "cover": { "name": "photo_2023-06-04 10.54.36.jpeg", "style": { "object-position":  "center bottom" }, "wrapperStyle": "" }
}