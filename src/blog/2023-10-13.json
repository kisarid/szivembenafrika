{
    "id": "2023-10-13",
    "title": "Élelmezési világnap",
    "date": "2023-10-13",
    "author": "Kiss Anna",
    "blocks": [
        { "type": "text", "content": "A FAO, az ENSZ Élelmezésügyi és Mezőgazdasági Szervezete, minden év október 16-án ünnepli az alapításának évfordulóját az Élelmezési világnap keretében. Ezt az eseményt több mint 150 országban szerte a világon megünneplik, így ez az ENSZ egyik legkiemelkedőbb napja. A célja az, hogy felhívja a figyelmet az éhezés problémájára, összefogásra ösztönözzön és rámutasson arra, hogy az élelmiszerek és a megfelelő táplálkozás még mindig sokak számára elérhetetlen. Az Élelmezési világnap egy kiváló alkalom arra, hogy mindannyian elgondolkodjunk azon, hogy mit tehetünk az éhezés felszámolása érdekében, képesek vagyunk-e csökkenteni vagy megszüntetni az éhezést, és lehet-e a következő generáció az, akiknek az éhezés már ismeretlen fogalom. Ehhez azonban közösen kell cselekednünk." },
        { "type": "text", "content": "Annak ellenére, hogy az élelmiszerekhez való hozzáférést az emberi fejlődésben és egészségben betöltött központi szerepe miatt egyetemes emberi jogként ismerik el, jelenleg emberek milliárdjai éheznek a világon. Az élelmezési és táplálkozási bizonytalanság napi szinten jelen van a fejlődő országok számos részén, és Afrika legtöbb országában élőket is érinti." },
        { "type": "text", "content": "A szubszaharai Afrika a legmagasabb globális éhezési előfordulási aránnyal bír, 2017-ben 22,8%-os előfordulással; ami 2,5%-os növekedést jelent a 2014-es előforduláshoz viszonyítva. Az alultápláltsággal és éhezéssel járó terhek lényegesen magasabbak az 5 év alatti gyermekek körében. Afrika keleti régiójában, ahol Uganda található, a második legmagasabb az 5 év alatti alultáplált gyermekek aránya (35,2%), az Óceánia régiót követően (38,2%). Mindazonáltal jelentős területi különbségek mutatkoznak az éhezés és az alultápláltság előfordulásában Ugandában és a szubszaharai Afrika régiójában. Ugandában az alultápláltság különböző formáiban szenvedő gyermekek aránya Kampala régióban (az ország fővárosi régiója) lényegesen alacsonyabb, mint más régiókban. Például az ország egyik legszegényebb régiójában, Karamojaban, a gyermekek közel 45,0%-a és 31,9%-a küzd krónikus és akut malnutrícióval, míg a Kampala régióban a gyermekek 13,5%-a és 5,7%-a szenved krónikus és akut alultápláltságban." },
        { "type": "text", "content": "Kenyában az öt év alatti gyermekek több mint egynegyede, vagyis kétmillió gyermek szenved visszamaradt növekedésben, ami a leggyakoribb alultápláltsági forma a kisgyermekeknél. Kenya különböző régióiban is jelentős különbségek tapasztalhatók a gyermekek alultápláltságának eloszlásában. Az alultápláltság egyes területeken mindössze egy százalék, míg sok száraz és félszáraz területen fekvő régiókban meghaladhatja a 20%-ot. Ugandában és Kenyában az alultápláltságnak sokféle formájával találkozhatunk, az akut és krónikus alultápláltság, anémia, A-vitamin-hiány, jódhiány és kicsi születési súly a leggyakrabban fellépő problémák. Az alultápláltság kialakulásának okai lehet a betegségek, a rossz higiéniai gyakorlat és a nem megfelelő gyermektáplálási szokások. Ezek a tényezők többek között az élelmezésbizonytalanságra vezethetők vissza." },
        { "type": "text", "content": "Az ENSZ Fenntartható Fejlődési Céljai és a FAO cselekvésre szólítanak fel minden – fejlett és fejlődő – országot egy globális partnerség keretében. Közös céljuk megszüntetni az éhezést, elérni az élelmezésbiztonságot, javítani a táplálkozást és előmozdítani a fenntartható mezőgazdaságot. Az élelmezésbiztonság akkor létezik, ha minden ember fizikailag és gazdaságilag mindenkor hozzáfér elegendő, biztonságos és tápláló élelmiszerhez, amely megfelel táplálkozási szükségleteinek és élelmiszerpreferenciájának az aktív és egészséges élethez." },
        { "type": "text", "content": "Ugandában és Kenyában a háztartások saját maguk állítják elő az élelmiszerek nagy részét, de továbbra is ki vannak téve a szegénységnek, az élelmiszer-ellátás bizonytalanságának, a korlátozott étrendminőségnek, az alultápláltságnak, és különféle termelési kihívásokkal szembesülnek. A férfiak és a nők egyaránt aggódnak az élelmezésbiztonság és az étrendjük sokszínűsége miatt, és a háztartási élelmiszer-termelést az élelmezésbiztonság alapvető tényezőjének tekintik. Bár Uganda jelenleg elegendő élelmiszert termel a növekvő népesség szükségleteinek kielégítésére, az ajánlott napi energia- és tápanyagbevitelhez nem jutó ugandaiak abszolút száma továbbra is jelentős marad minden régióban az élelmiszerek egyenlőtlen eloszlása, a szezonális tényezőkhöz kapcsolódó hozzáférési korlátok és a szegénység miatt. " },
        { "type": "text", "content": "A növekvő népesség és az éghajlatváltozás hatással van az élelmiszertermelésre, ami az élelmiszer- és táplálkozásbiztonság terén a világ különböző régióiban stagnáláshoz vagy csekély javuláshoz vezet. Sok afrikai ország vidéki térségében a megfelelő élelmiszerhez való hozzáférés nagymértékben függ az élelmiszer-előállításhoz szükséges természeti erőforrásokhoz való hozzáféréstől, beleértve a vizet is." },
        { "type": "text", "content": "A 2023-as Élelmezési Világnap a következő témára összpontosít: „A víz élet, a víz táplálék. Senkit sem hagyunk hátra”. Az idei év központi témája a víz, mint az élet és élelem alapja. A téma célja, hogy rávilágítson a víz kritikus szerepére, mint a táplálékunk alapjára. Arra is törekszik, hogy világszerte ráirányítsa a figyelmet a vízzel való bölcs/megfontolt gazdálkodás fontosságára, mivel a gyors népességnövekedés, a gazdasági fejlődés, az urbanizáció és az éghajlatváltozás veszélyezteti a víz elérhetőségét." },
        { "type": "text", "content": "A víz az élet alapja a Földön és az élelmezésbiztonság kulcsa. A mezőgazdaság nagy mennyiségű vizet igényel öntözéshez és jó minőségű vizet a különféle termelési folyamatokhoz. Miközben a mezőgazdaság látja el élelmiszerekkel a világ népességét, valójában a mezőgazdaság teszi ki a világ édesvízfelhasználásának 72%-át, így a világ legnagyobb vízfelhasználója is egyben. Mint minden természeti erőforrás, az édesvíz sem végtelen. Ugyanakkor az édesvízforrások egy főre jutó mennyisége az elmúlt évtizedekben 20%-kal csökkent, és a víz elérhetősége és minősége gyorsan romlik a rossz használat és kezelés, a talajvíz túlzott kitermelése, a szennyezés és a klímaváltozás évtizedekig tartó hatásai miatt. Ma már 2,4 milliárd ember él vízhiányos országokban. Sokan közülük kistermelők, akik már most is küzdenek a mindennapi szükségleteik kielégítéséért, különösen igaz ez egyes afrikai országokra. A jövőben egyre növekvő kihívást jelent az élelmiszer- és élelmiszer-alapanyagok fenntartható előállítása, miközben minimalizálni kell a vízfelhasználást és óvni a természetes vízforrásokat." },
        { "type": "text", "content": "Mit tehetünk az élelmezésbiztonság növeléséért?", "classes": ["blog-header"] },
        { "type": "text", "content": "Örömteli tény, hogy napjainkban több információval rendelkezünk az élelmezésbiztonságot meghatározó tényezőkről (többek között az élelmiszerek előállításához szükséges vízgazdálkodásról is), mint valaha, amelyek segítenek az éhezés és alultápláltság elleni harcban, még a legnagyobb kihívásokkal szembenézve is. Ennek megvalósításához azonban elengedhetetlen a szorosabb együttműködés, mind globális, mind helyi szinten, hogy minden egyénnek lehetősége legyen az egészséges és aktív életre." },
        { "type": "text", "content": "Egyesületünk prevenciós programokkal aktívan támogatja az ugandai és kenyai háztartások élelmezés- és táplálkozásbiztonság elérését és hozzájárul az éhezés megszüntetésére irányuló nemzeti és nemzetközi törekvésekhez. Az étkezési szokások az afrikai kultúrában is a legrégebbi és legmélyebben gyökeredző aspektusai közé tartoznak, ezért étkezésüket nem célunk radikális módon megváltoztatni. Bátorítjuk őket a (lehetőségeikhez mérten) változatos táplálkozásra, otthonaikban új zöldségek, gyümölcsök és fűszernövények termesztésére szolgáló konyhakert létrehozására, amely növeli az élelmezésbiztonságot és segít a változatos táplálkozás megvalósításában. Ezen túl oktatás révén az élelmiszerismeretet növelésével támogatjuk a manafwai gyermekeket és felnőtteket a helyes élelmiszerválasztásban, valamint fókuszba helyezzük az élelmiszerekkel kapcsolatos gazdaságos vízfelhasználást." },
        { "type": "text", "content": "Az afrikai programok mellett a mindennapi életünk során a saját környezetünkben is törekedünk kell a vízpazarlás csökkentésére. Tudnunk kell, hogy fogyasztói szokásaink komoly hatással vannak a vízkészleteinkre, ezért saját magunk is tehetünk a pozitív változásért. A helyi, szezonális és nem feldolgozott élelmiszerek vásárlása, az élelmiszerpazarlás csökkentése és környezetbarát vízújrafelhasználási módszerek alkalmazása mind hozzájárulhatnak a megoldáshoz. Ezen a napon mi is szeretnénk felhívni a figyelmet a víz esszenciális szerepére az élelmiszerek előállításában és ezen keresztül az élelmezésbiztonság növelésében. Kiemelten fontosnak tartjuk a magánszektorral, az afrikai és magyar kistermelőkkel, az akadémiai és más civil szervezetekkel, valamint az egyénekkel való együttműködést a globális vízügyi kihívások megoldásában. Együtt mi lehetünk a változás." }
    ],
    "cover": { "name": "1013_cover.jpg", "style": { "object-position":  "10% bottom" }, "caption": "Forrás: <a href=\"https://observances.global/world-food-day/\">Observances</a>" }
}
