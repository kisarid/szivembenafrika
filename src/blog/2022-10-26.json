{
    "id": "2022-10-26",
    "title": "Nehéz kezdet",
    "date": "2022-10-26",
    "author": "Szilágyi-Könczöl Zsófi",
    "text": [
        "Már több mint egy hete itt vagyunk Ugandában és még el sem meséltem nektek a kalandos indulásunkat.",
        "Kezdjük azzal, hogy az indulás előtti napokban elég gyakran hagyta el a számat, hogy „jaaaaj nem akarok menni”. Elég  furcsán hangozhat ez, hiszen ismertek, Manafwa a második otthonom az itteni emberek pedig már a második családom és mégis….. Az igazat megvallva, habár semmit sem csinálnék szívesebben, mint ezt és nem tudom elképzelni, hogy lenne olyan, hogy nem jövök, de azért évi 2-3 alkalommal 1,5-2 hónapra távol lenni a férjemtől, családomtól és barátaimtól néha nagyon megterhelő tud lenni. Különösen, mikor az indulásod körül olyan események történnek, amik miatt csak még nehezebb őket hátra hagyni.",
        "Na, szóval hát ilyen keserédes hangulatban indultam hétfő hajnalban a reptérre, ahol egyszer csak közölték a chek-in pultnál, hogy az van megadva a státuszomnál, hogy „ do not check in”, azaz, hogy ne engedjenek becsekkolni. Elvileg ezt az ugandai immigration office adta meg és megadtak két számot és egy email címet, amin lehet őket keresni. Én szerintem akkor és ott konkrétan sokkos állapotba kerültem, el sem tudtam képzelni, hogy mégis mi a manó történhetett itt, hiszen a vízumomat megkaptam. Azt a vízumot, amit mellesleg ugyanez az ugandai immigration office adott ki.",
        "A check in pultos férfi nagyon segítőkész volt, elkezdett telefonálgatni, de persze az ugandai számok egyike egyáltalán nem működött, a másikat meg nem vette fel senki, mert Ugandában ekkor még csak reggel 6 volt, olyankor meg senki nem dolgozik, ez meg nem egy 0-24-es szám. Hát kössz a nagy semmit gondoltam magamban.",
        "A férfi kitartóan telefonálgatott, mi közben a lehetőségeket fontolgattuk: elmegyek Amszterdamig és hátha mire odaérek megoldódik? Vagy maradok és Balázs megy? Vagy Balázs se megy? Közben sikerült Flaviát elérnünk, szegényt az álmából ébresztettük fel és a frászt hoztuk rá a hírekkel. Ő is elkezdett telefonálgatni.",
        "Az izgalmak akkor kezdtek a tetőfokára hágni, amikor valamelyik telefonhívás kapcsán felmerült, hogy mi van ha biztonsági oka van, amire egy másik ember meg azt mondta, hogy akkor az az Interpollal lehet kapcsolatos. Hát én itt ezen a ponton már őszintén csodáltam, hogy még megállok a lábamon: az INTERPOL????? Arra gondoltam, hogy még ha legalább tettem volna bármit, akkor legalább csak azon kellene izgulnom, hogy lebuktam. De most…. most éppen halvány lilám sincs, hogy mi történik.",
        "Hosszas várakozás, telefonálgatás következett, ami alatt én csak arra tudtam gondolni, hogy oké, ezt a gépet már tuti lekéssük, de hogy egyáltalán mi ez? miért van? akkor vajon most egyáltalán nem utazhatok? és mi lesz a jövőben?",
        "Időközben elértem Nairobiban Zsófit, aki ott KGA-ként a Nagykövetségen dolgozott. Próbált megnyugtatni és elkezdett utánajárni a dolgoknak, ami szintén segített kicsit megnyugodni, nagyon hálás vagyok neki érte.",
        "Egyszer csak visszajött a check-in-es férfi és tudjátok, hogy mi történt? A KLM rendszere nem működött jól és hiába adtuk meg az útlevél adataimat, amikor Ugandában csekkolták úgy jelenítette meg, hogy kvázi hiányzó okmányokkal akarok utazni, ezért írták ezt be. Szóval semmit nem tettem, bajba sem kerültem és szó sem volt róla, hogy ne utazhatnék. A megkönnyebbülés mellett természetesen a bosszúság is felütötte a fejét, többek között azért mert az ugandai immigration office azt hitte, hogy okmányok nélkül akarok utazni, mindezt úgy, hogy azok az okmányaim már megvoltak náluk, hiszen az alapján adták ki a vízumot.",
        "Na, hát mindegy, végülis minden jó, ha a vége jó, a gépet elértük és további probléma nélkül megérkeztünk Ugandába. A tanulság mindenesetre az, hogyha ilyen útra indultok, mindig legyen helyi kontaktotok és elérhetőség ahhoz a Nagykövetséghez, konzulátushoz, ahová tartozik az ország, ahová mentek, mert nagyon fontos, hogy egy ilyen helyzetben tudjatok kihez fordulni."
    ],
    "img": [
        { "name": "photo_2022-10-26_22-16-55.jpg", "objectPosition": "center bottom" },
        { "name": "photo_2022-10-26_22-17-01.jpg", "objectPosition": "center top" }
    ]
}