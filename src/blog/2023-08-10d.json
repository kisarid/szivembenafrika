{
    "id": "2023-08-10d",
    "title": "Ishmael Beah: Gyerekkatona voltam Afrikában",
    "date": "2023-08-10",
    "author": "",
    "blocks": [
        { "type": "text", "content": "Rövid összefoglaló:" },
        { "type": "text", "content": "Ishmael Beah író és emberi jogi aktivista Sierra Leonéban született. Tizenegy éves volt, amikor 1991-ben kitört a polgárháború hazájában, amely milliók életét forgatta fel. Szüleit és két testvérét megölték, mielőtt tizenhárom éves korában erőszakkal elvitték a háborúba harcolni. Két év után az UNICEF segítségével kimenekítették a hadseregből, és egy freetowni rehabilitációs otthonba helyezték. A háború éveiről és rehabilitációjáról szóló memoárját 2007-ben adták ki. Magyarországon először 2008-ban a Nyitott Könyvműhely Kiadó, majd 2018-ban a Libri Kiadó gondozásában jelent meg a kötet." },
        { "type": "text", "content": "&nbsp;" },
        { "type": "text", "content": "Ishmael Beah: Gyerekkatona voltam Afrikában", "classes": ["blog-header"] },
        { "type": "text", "content": "Sierra Leone egykori brit gyarmat Nyugat-Afrikában, Guinea és Libéria közé ékelődve. Más volt gyarmatokhoz hasonlóan, függetlenedése után korrupció, a gerrymandering eszközével befolyásolt választások és katonai puccsok színtere. A 90-es években Libériában polgárháború tört ki, amelyet követően Charles Taylor (Libéria elnöke 1997 és 2003 között) támogatásával megszületett az R.U.F. (Forradalmi Egység Frontja), amely átvette a kelet-Sierra Leone-i gyémántbányák feletti irányítást, és amelynek brutális milíciája az ország fővárosa, Freetown felé indult." },
        { "type": "text", "content": "Ishmael Beah író és emberi jogi aktivista Sierra Leonéban született. Tizenegy éves volt, amikor 1991-ben kitört a polgárháború hazájában, amely milliók életét forgatta fel. Szüleit és két testvérét megölték, mielőtt tizenhárom éves korában erőszakkal elvitték a háborúba harcolni. Két év után az UNICEF segítségével kimenekítették a hadseregből, és egy freetowni rehabilitációs otthonba helyezték. A háború éveiről és rehabilitációjáról szóló memoárját 2007-ben adták ki. Magyarországon először 2008-ban a Nyitott Könyvműhely Kiadó, majd 2018-ban a Libri Kiadó gondozásában jelent meg a kötet." },
        { "type": "text", "content": "Ishmael elbeszélése 1993 januárjában kezdődik. Az ekkor tizenkét éves kisfiú bátyjával és egy barátjával Mattru Jong városába indult, hogy rap- és táncegyüttesükkel fellépjenek egy Ki mit tud? műsorban. Másnap itt tudták meg, hogy a lázadók elérték otthonukat, Mogbwemót. A gyerekek elhatározták, hogy Mattru Jongból megpróbálnak visszajutni szülőfalujukba és megkeresik családjukat. Ezzel kezdődött hónapokig tartó menekülésük. Hat mérföldnyi gyaloglás után értek Kabatiba, Ishmael nagymamájának falujába, ahol már csak a lemészárolt települést találták. Itt találkoztak először szemtől szemben a polgárháború borzalmaival és a halállal." },
        { "type": "text", "content": "„Először láttam felnőtt férfit gyerekként sírni, és úgy éreztem, a látvány a szívemet mardossa. Egy nő odament a férfihoz, átkarolta, és könyörgött neki, hogy álljon fel. A férfi lábra állt és az autójához lépett. Kinyitotta az utasülés melletti ajtót, ahonnan egy nő esett ki a földre. Vér szivárgott a füléből” <br>(Beah, 2018: 17).", "classes": ["quote"] },
        { "type": "text", "content": "Miután Mattru Jongot is elérték a lázadók, a rémült fiatalok hetekig céltalanul bolyongtak éhezve és kétségbeesve, zaklatottan és gyanakodva, miközben élelmet kerestek és megpróbálták megérteni, mi történik. Útjuk során többször érintettek olyan településeket, amelyeket még nem értek el a harcok, de a helyiek bizalmatlansága miatt ezekről a helyekről is menekülniük kellett. Mindenki attól tartott, hogy ők is a lázadók oldalán harcoló gyerekkatonák. Hosszas megpróbáltatások után Kamatorba értek, ahol mezőgazdasági munkára fogták őket azt követően, hogy raptudásukkal sikerült bebizonyítaniuk, hogy egy bentlakásos iskola diákjai. Beah a Kamatort ért támadás során veszítette el útitársait, beleértve testvérét is." },
        { "type": "text", "content": "A lázadók előli hosszas menekülés után Ishmael a Sierra Leone-i hadsereg katonáinak fogságába esett és más fiúkkal egyetemben Yelébe, a katonák egyik bázisára került, ahol elkezdődött a kiképzése. A katonák kihasználva a gyerekek elhagyatottságát, elhitették velük, hogy az egyetlen lehetőségük a túlélésre, ha csatlakoznak a harcokhoz. Étellel, itallal, új ruhákkal és saját fegyverekkel látták el őket, hogy még inkább a bizalmukba férkőzzenek. Az író részletesen és szemléletesen meséli el gyerekkatonává válásának történetét, hogyan ébresztettek benne dühöt a lázadók iránt azzal, hogy őket okolták minden rosszért, ami történt, hogyan vált a katonák közösségének tagjává és mit érzett, amikor először ölt embert." },
        { "type": "text", "content": "„Felemeltem a puskámat, és meghúztam a ravaszt. Eltaláltam egy embert. Hirtelen, mintha valaki egy filmet pörgetne le a szemem előtt, minden kegyetlenség, amivel a háború kezdete óta találkoztam, végigfutott az agyamon. Minden alkalommal, amikor megálltam, hogy tárat cseréljek, a két élettelen barátom holttestére pillantottam, és újult dühvel céloztam meg a mocsarat, és öltem meg további lázadókat” <br>(Beah, 2018: 125)", "classes": ["quote"]  },
        { "type": "text", "content": "Ishmael mindennapjait a katonáskodás kezdte kitölteni. A nappalokat a falu őrhelyén töltötte. Marihuánát szívott, lőporral kevert kokaint szippantott és egy fehér kapszulára is rászokott. Amikor kifogytak az ételekből, lőszerekből, drogokból vagy üzemanyagból, megtámadták a lázadók és civilek táborait, hogy muníciót és újoncokat szerezzenek. Ekkorra már nem okozott gondot számára elsütnie fegyverét. Egy napon egy teherautó érkezett a városba az UNICEF munkatársaival, akik tizenöt gyereket választottak ki a sorból, beleértve Ishmaelt is." },
        { "type": "text", "content": "A kiválasztott gyerekeknek nem volt ínyükre, hogy Freetownba, egy rehabilitációs központba szállítják őket. Az együttélést megnehezítette, hogy a lázadók és a katonaság oldalán harcoló gyerekkatonák együtt voltak elhelyezve. Beah elbeszélése szerint nagyon nehéz volt számukra a civilek felől érkező szabályok és utasítások elfogadása. Hosszas orvosi vizsgálatokon és pszichiátriai terápiás tanácsadásokon estek át annak érdekében, hogy lehetőséget kapjanak traumáik feldolgozására, illetve függőségeik leküzdésére. Ishmaelhez Benin Otthonban tartózkodása alatt egy Esther nevű nővér került a legközelebb. Hosszú hónapok után sikerült megnyílnia számára, elmesélnie min ment keresztül katonasága két éve alatt és milyen rémálmok gyötrik azóta is." },
        { "type": "text", "content": "Hét hónappal rehabilitációja kezdetét követően a központ munkatársai megtalálták Ishmael nagybátyját, aki ezt követően minden hétvégén meglátogatta őt. Ez hatalmas fordulatot jelentett a fiú életében, újra lett családja. Nem sokkal repatriációjának bejelentését követően Beah lehetőséget kapott, hogy a rehabilitációs intézmény szóvivőjeként New Yorkba utazzon és az ENSZ előtt a Sierra Leone-i gyerekek helyzetéről és a lehetséges megoldásokról beszéljen. A konferencia alatt ismerte meg Laurát, a mesemondót, akivel New Yorkból történő hazaérkezése után is tartotta a kapcsolatot." },
        { "type": "text", "content": "1997. május 25-én Freetownt is elérték a harcok és fegyveres fosztogatások, miután a Fegyveres Erők Forradalmi Tanácsának elnöke, Johnny Paul Koroma a rádióban Sierra Leone új elnökeként mutatkozott be. Öt hónappal később Ishmael nagybátyja megbetegedett és elhunyt. " },
        { "type": "text", "content": "A fiú 1997. október 31-én hagyta el másodjára véglegesen az otthonát annak reményében, hogy egy biztonságos országba meneküljön és a konferencián megismert Laurával éljen." },
        { "type": "text", "content": "Ishmael Beah memoárja egyedülállónak mondható. Egy volt gyerekkatona meséli el azokat a borzalmakat, amelyeket tinédzserként látott és elkövetett. Túlélése, gyógyulása és elbeszélése a remény nemzetközi jelképévé tették a férfit. A kötetet ajánlom mindazoknak, akik szeretnék megérteni a megérthetetlent, akik nem riadnak vissza a nehezebb, önéletrajzi ihletésű művektől sem és azoknak is, akik érdeklődnek Sierra Leone történelme, a nyugat-afrikai emberek élete iránt." },
        { "type": "text", "content": "Ishmael Beah: Gyerekkatona voltam Afrikában <br> Budapest, Libri Kiadó, 2018", "classes": ["j-right"] },
        { "type": "img", "content": [
            { "name": "konyvajanlo_2.jpg", "style": { "object-position": "center bottom" }, "caption": "Forrás: The Times" }
        ] }

    ],
    "cover": { "name": "Ishmael-Beah.jpg", "style": { "object-position":  "center bottom" }, "caption": "Forrás: NewAfrican Magazine" }
}
