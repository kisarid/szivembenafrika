{
    "id": "2023-09-10c",
    "title": "Interjú Julival, aki a Szívemben Született Afrika gyermektámogatási programját koordinálja",
    "date": "2023-09-10",
    "author": "Fazekas Leila",
    "blocks": [
        { "type": "text", "content": "Mi motivált abban, hogy önkénteskedni kezdj?", "classes": ["blog-header"] },
        { "type": "text", "content": "A közösség elsősorban. Bécsben, ahol felnőttem is önkénteskedtem. Egy egyesületet vezettem, csak teljesen más területen. Már ott is meg volt bennem a vágy, hogy tegyek valamit másokért. Itt is egy nagyon szuper közösséghez tartozom ezáltal. Annyira jó emberekkel lehet találkozni! Zsófiék jól csinálják, nem az van, hogy csak egy adatbázisban szereplő név vagyunk, és amikor adódik valami feladat, akkor beosztanak minket valahova, hanem a személyes kapcsolattartásra is nagy hangsúlyt fektetnek. " },
        { "type": "text", "content": "A másik meg, hogy már az egyetem óta nagyon érdekel Afrika. Amikor munkát kerestem is próbáltam ezen a területen elhelyezkedni, de az nem jött össze. De így önkéntesként kapcsolatban tudok lenni vele." },
        { "type": "text", "content": "Hogy kerültél kapcsolatba a Szívemben Született Afrika Egyesülettel?", "classes": ["blog-header"] },
        { "type": "text", "content": "Zsófival, az alapítóval már korábbról ismerjük egymást. Egy szakmai képzés, az Afrika Kollégium kapcsán találkoztunk. Akkortájt, mikor eldöntöttem, hogy Budapestre költözöm, Zsófi megkeresett, hogy nem szeretnék-e az egyesület tagja lenni. Nem is jöhetett volna jobbkor, pont mikor egy új helyre, új közegbe kerülök, ahol alig ismerek valakit. Így meg volt a lehetőségem arra, hogy ismerkedjek, kialakuljon a társaságom, ahova járhatok. " },
        { "type": "text", "content": "Hogy kaptad meg a gyermektámogatással kapcsolatos feladatokat?", "classes": ["blog-header"] },
        { "type": "text", "content": "Igazából úgy, hogy Zsófi és Balázs megkértek. Egyre több volt a támogató, a szervezet is új projektekkel és feladatkörökkel bővült, így további önkéntesekre volt szükség – ekkor kezdtek plusz embereket is bevonni. " },
        { "type": "text", "content": "Milyen teendőkkel jár ez a feladat?", "classes": ["blog-header"] },
        { "type": "text", "content": "Elsősorban kapcsolattartó vagyok. Hozzám érkeznek az érdeklődők levelei a gyermektamogatas@szivembenafrika.org e-mail címre. Tájékoztatom őket a programjainkról, hogy melyik miről szól, majd kiküldöm nekik a gyerekek adatlapjait, hogy ki tudják választani, hogy kit/kiket szeretnének támogatni." },
        { "type": "text", "content": "Mi alapján döntöd el, hogy kinek az adatlapját küldöd el, amikor valaki jelképes örökbefogadónak jelentkezik?", "classes": ["blog-header"] },
        { "type": "text", "content": "Általában egy fiút meg egy lányt szoktam küldeni, hacsak nem írják az e-mailben, hogy ők kifejezetten lányt, vagy fiút szeretnének – sokan a saját gyerekükhöz hasonló korú vagy nemű gyereket szeretnének támogatni azzal a céllal, hogy kicsit közelebb hozzák a gyerekükhöz a társadalmi felelősségvállalást. Ha nincs semmilyen kitétel, akkor a Drive mappában soron következő adatlapot küldöm ki. Illetve, néha be szoktak mutatkozni az érdeklődők, és ha ez alapján van egy megérzésem, hogy ki lehetne szimpatikus számukra, akkor őt küldöm el. Igazából arra figyelek, hogy ne testvéreket ajánljak ki. " },
        { "type": "text", "content": "Hogy kerülnek be a gyerekek a támogatási programba?", "classes": ["blog-header"] },
        { "type": "text", "content": "Manafwa-ban, ahol működtetjük az iskolát, a helyi koordinátorok és az iskola tanárai ajánlanak diákokat, akiket érdemes felvenni. A gyermektámogatási programba rászorultság alapján, a kamaszlány programba viszont bizonyítvány és teljesítmény alapján kerülnek be a diákok. Illetve terjed az iskola híre a környéken, egyre több gyereket iratnak be a szülei abban a reményben, hogy részt vehetnek a támogatási programban. " },
        { "type": "text", "content": "Hány éves korig lehet támogatni a gyereket?", "classes": ["blog-header"] },
        { "type": "text", "content": "Ameddig az iskolában vannak. Ugandában az általános iskola 7 éves, ebből nekünk a manafwai iskolában jelenleg 5 osztályunk van. 2 év múlva lesznek az első ballagóink. Innen tudnak továbblépni a lányok a kamaszlány programba. Emellett van egy bölcsis és 3 ovis csoportunk is, így lehetőség van a gyermekek támogatására bölcsis kortól egészen az általános iskola végéig, lányok esetében pedig az érettségiig. " },
        { "type": "text", "content": "A későbbiekben szeretnénk a fiúknak is ilyen lehetőséget biztosítani. Tény, hogy a lányok hátrányosabb helyzetben vannak, és a program megvédheti őket attól, hogy idő előtt férjhez adják őket és leányanyává váljanak, illetve növeli az esélyeiket arra, hogy önállóan is helyt álljanak az életben, ne legyenek annyira kiszolgáltatottak. Viszont előbb utóbb férjhez mennek és családot alapítanak. A fiúk előtt pedig sokszor nincsen jó példa, gyakori a családon belüli erőszak, alkohol-és drogfüggőség és a munkanélküliség. " },
        { "type": "text", "content": "Hány gyermek vár jelképes örökbefogadóra?", "classes": ["blog-header"] },
        { "type": "text", "content": "Most sokan vannak, mert áprilisban voltunk kint misszión és akkor körülbelül 60 gyereket regisztráltunk. " },
        { "type": "text", "content": "Vannak, akik több gyermeket is támogatnak egyszerre?", "classes": ["blog-header"] },
        { "type": "text", "content": "Igen, sokan. Van, aki egy fiút és egy lányt is szeretne támogatni vagy érdekli a kamaszlány program, de mellette egy kicsit gyereknek is szeretne a jelképes örökbefogadója lenni. Olyan is van, aki hármat, de az már ritka. " },
        { "type": "text", "content": "Milyen okokból szűnhet meg egy támogatás?", "classes": ["blog-header"] },
        { "type": "text", "content": "Támogatói oldalról általában a megváltozott anyagi helyzet miatt. Gyermek oldalról pedig, ha például elköltöznek vagy átviszik másik iskolába a szülők. Ebben az esetben elveszítjük a kapcsolatot a családdal és nem tudjuk biztosítani, hogy a támogatás jó helyre kerül, ezért leállítjuk. A kamaszlány programból még ki lehet kerülni abban az esetben is, ha rosszak a tanulmányi eredmények és huzamosabb ideig nem javulnak. Ilyenkor figyelmeztetjük a lányokat, hogy próbáljanak javítani – nem olyan magasak az elvárások, mint például itthon egy ösztöndíj esetében, de azért elvárás, hogy ne álljon 5 tantárgyra is bukásra hónapokon keresztül. " },
        { "type": "text", "content": "Ha egy jelképes örökbefogadó megszünteti a támogatást, ám később újra van lehetősége folytatni, visszakaphatja az eredetileg támogatott gyermeket?", "classes": ["blog-header"] },
        { "type": "text", "content": "Ennek kicsi az esélye. Arra törekszünk, hogy ha egy gyermek már bekerült a programba, akkor bent is tartsuk, így igyekszünk neki minél hamarabb támogatót találni. Tehát, ha egy régebb óta bent lévő gyerekeknek visszalép a támogatója, akkor az lesz a prioritás, hogy őt ajánljuk ki első körben. Az átmeneti időszakban pedig a szervezet állja a költségeit." }
    ],
    "cover": { "name": "0910c.jpg", "style": { "object-position":  "center bottom" } }
}


